# Høringssvar vedrørende forskrift om forbud mot utslipp av kloakk fra fritidsbåter i Oslofjorden

Debatten om tømming av kloakk til sjø har kokt i mange tråder på det webbaserte forumet "Båtplassen" opp gjennom de siste årene.  Dette høringssvaret er ført i pennen av en privatperson, men er forsøkt utformet slik at flest mulig av forumets medlemmer kan stå inne for innholdet.

Høringen bygger på et premiss om at det finnes en generell betalingsvilje for levering av båtseptik dersom det innføres forbud mot tømming av sjø i Oslofjorden, samt at brukerbetaling ved levering av båtseptik er i tråd med prinsippet "forurenser betaler".  Vi tror dette er et falske premisser, da svært mange vil fortsette som de alltid har gjort og tømme gratis til sjø uavhengig av et forbud.

## Effekten av et forbud

Det er en viss form for polarisering i miljøet - noen er veldig bevisste på egne og andres utslipp, andre mener det er problemløst å slippe ut septik i sjø.  Argumenter fra sistnevnte gruppe går ofte på at utslippene fra fritidsflåten er insignifikante sammenlignet med utslipp fra bl.a. landbruk og overløpsutslipp, samt at totalkostnadene forbundet med tømming av septik over dekk og levering til kloakkrenseanlegg er forholdsvis høye.

Akkurat som at røykeloven unektelig har hatt en stor holdningsendrende effekt i Norge, så kan kanskje også et forbud mot utslipp av septik ha en viss holdningsendrende effekt.  Gruppen av båtbrukere som ikke har hemninger mot å tømme til sjø er imidlertid stor, og det kan gjøres ganske diskret - risikoen for å bli straffet er omtrent ikke tilstedeværende.  Det er derfor en utopi å tro at et forbud vil bli overholdt i noen særlig grad.  Det er en rekke land som har innført generelt forbud mot tømming av septik - det er vår oppfatning at det meste av båtseptik går rett i sjøen til tross for disse forbudene.  De fleste stedene fører det til at "tømming av septik" er et tema man ikke prater høyt om.  Vi anser det som et et grunnleggende prinsipp at lover og forskrifter utformes med utgangspunkt i at flest mulig vil følge dem.  Det er uheldig med lover og forskrifter som ikke blir fulgt, det medfører en generell redusert respekt for lover og regler.

Det finnes i i dag relativt mange tømmestasjoner i Oslofjorden - de fleste av disse blir lite brukt.  Et forbud vil nok føre til at enkelte bruker tømmestasjonen i stedet for å tømme til sjø, men det er en utopi å tro at det finnes en betalingsvilje knyttet til bruken av tømmestasjonene.  Det er vanskelig å se at prinsippet "forurenser betaler" kommer til anvendelse dersom det skal koste å bruke pumpene - "forurenser" i denne sammenhengen er de som velger å ikke bruke tømmestasjonene.  Brukerbetaling vil medføre en urimelig beskatning av de som føler en moralsk forpliktelse til å levere kloakken sin til mottaksstasjon.

## Utfordringer med lovlig tømming av septiktank

Gitt at formålet er å redusere utslipp fra fritidsflåten, så er altså ikke et forbud i seg selv nødvendigvis effektivt.  Noen vil tømme til sjø uansett, andre kan være villige til å benytte tømmestasjoner dersom det er hensiktsmessig og gratis.  Noen få vil benytte tømmestasjoner som finansieres gjennom brukerbetaling.  Et forbud vil antageligvis på sikt medføre at de to siste gruppene vokser, men for å redusere mengden lovbrytere er det et minimum at det følges opp med tilstrekkelig med tømmestasjoner som er enkle å bruke, fungerer, blir vedlikeholdte og er lett tilgjengelige.

Her er det også et informasjonsbehov - det er behov for en effektiv tjeneste for å informere båtbrukere om hvor tømmestasjoner finnes, og hvorvidt de er tilgjengelige, åpne og vedlikeholdt.  Det finnes til en viss grad tjenester på nett i dag, men ingen av dem er komplette og offisielle, mange blir vedlikeholdt på dugnadsbasis og noen avhenger av kontinuerlig innsats fra enkeltpersoner.  Noen må ta ansvar for å vedlikeholde en offentlig tilgjengelig database.  Vi tar ikke stilling til hvem som skal gjøre dette eller hvordan det skal finansieres, vi bare konstanterer at dette er viktig.

Dersom man har valget mellom å tømme septiken midtfjords eller å ta den med seg for tømming til en travel gjestehavn i en lun bukt, så er det særs viktig at man kan føle seg trygg på at septiktasjonen faktisk er åpen, tilgjengelig og fungerende.  Slik er det ikke alltid i dag.  Tidvis vil gjestehavnsoperatør tillate at båter fortøyer på utsiden av tømmestasjonen, dersom den ligger i gjestehavn.  Av og til er det rett og slett for grunt eller utilgjengelig for at store seilbåter kan legge til.  Tidvis kommer man til en stasjon som er i ustand eller av ulike årsaker er vanskelig eller umulig å bruke.

Et annet problem er at de fleste tømmestasjonene er stengt utenfor sesong.  Nårtid sesongen begynner og slutter er sjeldent klart definert.  Det er forståelig at mange stasjoner er vinterstengte, kostnadene for å holde en stasjon frostfri og tilgjengelig vil trolig være uforsvarlig høye sammenlignet med den mengden kloakk som blir levert til stasjonen.  Vi anser det imidlertid som et viktig prinsipp at dersom det ikke er mulig (eller kostnadsmessig forsvarlig) å levere fra seg septiken til tømmestasjon, så kan det heller ikke foreligge et forbud mot å dumpe septik til sjø.

I dag finnes det en rekke forbud (utover 300m-grensa) som er vedtatt på kommunalt plan, de følger ofte kommunegrenser og er vanskelig å forholde seg til for den jevne fritidsbåtfører.  Det er også noe meningsløst at det er forbudt på den ene siden av en ganske vilkårlig kommunegrense, og tillatt på den andre siden av grensen.  Slik sett vil et forbud som gjelder hele Oslofjorden virke mer meningsfullt og være enklere å forholde seg til.  Flere av oss er imidlertid bekymret for at et slikt forbud etterhvert skal spre seg til resten av landet.  Langs store deler av kysten vil det ikke være kostnadsmessig forsvarlig å ha en høy tetthet av tømmestasjoner, og miljøkostnaden av å bruke drivstoff for å besøke en tømmestasjon langt unna vil nok være høyere enn miljøgevinsten av å få kjørt kloakken gjennom rensestasjon.

Når pumpestasjoner eksisterer, er det en klar fordel at de blir brukt.  Det er meningsløst å bruke av våre felles midler på å bygge fasciliter som benyttes av et fåtall, mens mange dumper septik helt lovlig tre hundre meter unna tømmestasjonen.

## Konkrete forslag

* Alle tømmestasjoner må fortsatt være gratis i bruk.  Det er åpenbart at betaling for bruk av pumpene vil føre til at pumpene blir lite brukt.  Det er dessuten lite rettferdig at forurenser (de som bryter forskrifter og tømmer til sjø) vil slipper gratis unna, mens de som leverer kloakken til rensing må betale.

* Det må være et samsvar mellom rettigheter (muligheten til å få tømt septik over dekk) og plikter (forbud mot tømming av septik til sjø).  Vi foreslår derfor at man i stedet for gjeldende kommunale og foreslåtte regionale forbud baserer forskriftene på tilgjengelighet på tømmefasciliteter.  I aller enkleste form kan et septiktømmeforbud gjelde for områder i en viss radius til nærmeste tømmestasjon - deretter kan man sette opp tilbud slik at man i praksis dekker hele eller nesten hele Oslofjorden med et tømmeforbud.  Dersom tømmestasjonene av ulike årsaker (f.eks. årstid eller for lite dybde ved tømmestasjonen) ikke kan benyttes, så opphører forbudet, og 300-metersgrensa vil være gjeldende.

* Det må finnes en offisiell, åpen database med informasjon om alle tømmestasjonene - og noen må ta ansvar for å vedlikeholde den.  Hvem som skal ta ansvar og hvordan dette skal finansiere vil vi foreløbig ikke mene noe om.
